---
inFeed: true
hasPage: true
inNav: true
inLanguage: null
starred: false
keywords: []
description: "Sezóna chřestu u\_nás trvá zhruba od poloviny dubna do konce června. I\_mimo tuto dobu chřest seženete, ale nebude český, čili bude méně čerstvý.Čerstvě sklizený bílý chřest poznáte podle hodně pevných, sevřených hlaviček a\_lesklého povrchu. Při naříznutí vytéká bílá míza.Čerstvý bílý chřest se nedá ohnout, praskne. Naopak, pokud je chřest gumový, nekažte si chuť a\_nekupujte ho. U\_zeleného lehký ohyb naopak není na škodu."
datePublished: '2016-04-05T08:10:22.613Z'
dateModified: '2016-04-05T07:34:21.129Z'
title: Rady a návody
author: []
sourcePath: _posts/2016-04-04-jak-poznat-dobry-chrest.md
published: true
authors: []
publisher:
  name: null
  domain: null
  url: null
  favicon: null
url: jak-poznat-dobry-chrest/index.html
_type: Article

---
# Rady a návody

# Jak poznat dobrý chřest?

Sezóna chřestu u nás trvá zhruba od poloviny dubna do konce června. I mimo tuto dobu chřest seženete, ale nebude český, čili bude méně čerstvý.  
Čerstvě sklizený bílý chřest poznáte podle hodně pevných, sevřených hlaviček a lesklého povrchu. Při naříznutí vytéká bílá míza.  
Čerstvý bílý chřest se nedá ohnout, praskne. Naopak, pokud je chřest gumový, nekažte si chuť a nekupujte ho. U zeleného lehký ohyb naopak není na škodu.
![](https://the-grid-user-content.s3-us-west-2.amazonaws.com/80b920e7-eb0f-4419-830e-27f383ba684d.jpg)

Čerstvé výhonky vržou, pokud je o sebe třete.  
Čerstvý chřest není svraštělý a není výrazně okoralý v řezu. 

Chřest by měl vonět, nikoli zapáchat.

# Jak chřest skladovat?

Chřest je nejlepší konzumovat co nejčerstvější. Už jen proto je chřest od českého pěstitele mnohem lepší než dlouze dopravovaný ze zahraničí. Ideální je konzumovat chřest několik hodin po sklizni.

Chřest skladujeme v chladničce při teplotě kolem +5°C i několik dní, maximálně jeden týden. Vhodné je ale co nejrychlejší zpracování, protože skladováním se znehodnocuje skvělá chuť a chřest ztrácí vysoký obsah cukru.

Chřest je vhodné skladovat zabalený do vlhké utěrky. Mírně povadlému chřestu pomůžeme namočením do vody.

Syrový chřest není vhodné zamrazit: pokud to musí být, zamrazte tedy tepelně upravený. Zamrazený chřest se nicméně čerstvému nevyrovná.

# Dá se chřest jíst syrový?

Velmi čerstvý rozhodně ano, je to lahůdka.

Doporučuje se nicméně požívat syrový chřest pouze ze známého zdroje, ideálně našeho. 

# Jak připravit chřest před vařením?

Chřest omyjeme a odkrojíme dřevnaté konce (podle čerstvosti 0,1 -- 1 cm).

Bílý chřest musíme pečlivě celý oloupat až po hlavičku. U zeleného chřestu stačí oloupat cca poslední třetinu výhonku (pazochu), mladý zelený chřest není potřeba loupat vůbec, pouze u tlustšího jeho spodní konce. Pokud jde o loupání, určitě vystačíme s obyčejnou škrabkou na zeleninu, nicméně se speciální škrabkou na chřest ušetříme spoustu času, doporučujeme nejvíce škrabku na mrkev, se kterou je loupání hračka! Pokud chřest důkladně neoloupete, hrozí Vám namísto výjimečného gurmánského zážitku zklamání, protože slupka chřestu obsahuje hořké silice a zbytečně tak „zabije" skvělou, přirozeně sladkou chuť našeho hostínského chřestu.
![](https://the-grid-user-content.s3-us-west-2.amazonaws.com/ccacdc35-7d10-4df4-9db8-b235a0b199d6.jpg)
![](https://the-grid-user-content.s3-us-west-2.amazonaws.com/166b31cf-a14e-4649-9308-a90fd5bce70d.jpg)
![](https://the-grid-user-content.s3-us-west-2.amazonaws.com/87a63e27-2e52-4b1b-b148-edc23b56f477.jpg)

Chřest loupeme vždy od hlavičky směrem dolů. Můžeme ho loupat buď v ruce tak, že si spodní část výhonku opřeme o zápěstí a výhonek držíme mezi palcem a ukazováčkem. Pokud se nám stává, že se chřest při loupání láme (čerstvé výhonky jsou velice křehké), položíme chřest na kuchyňské prkénko, přidržujeme za hlavičku a postupně otáčíme. Tím riziko, že se zlomí minimalizujeme.
![](https://the-grid-user-content.s3-us-west-2.amazonaws.com/ccb27501-602a-4134-8593-e3afaae04a6c.jpg)
![](https://the-grid-user-content.s3-us-west-2.amazonaws.com/0013ca72-186d-4dca-8311-571bb2453ede.jpg)

# Jak chřest uvařit?

základní recept

**Zkrácený postup:**

[Očištěný chřest][0] vložíme pokud možno na stojato do vroucí lehce osolené vody do vysokého hrnce. Bílý chřest vaříme 5 až 8 minut, zelený chřest 2 až 5 minut. Vždy záleží na tloušťce výhonků. Chřest by měl být vařený „al dente", tzn.uvařen do poloměkka. Zelený chřest stačí navíc lehce ogrilovat a nemusí se vařit vůbec. V řadě receptů lze použít i chřest syrový, v případě bílého musí být samozřejmě ale oloupaný.

**Podrobný postup:**

[Očištěný chřest][0] svážeme cca po 8 výhoncích kuchyňskou nití a vložíme do vroucí lehce osolené vody (1lžička soli na 2l vody) s trochou cukru (1-2lžičky na 2l vody) s 1 lžící másla a 1 lžící šťávy z citrónu. (Svázání lze vynechat.)

* Chřest vaříme vždy „na stojato" tak, aby špičky zůstaly vždy zcela nad vodou a vařily se jen v páře. Jinak příliš změknou a ztratí svou jedinečnou delikátní křehkost.
![](https://the-grid-user-content.s3-us-west-2.amazonaws.com/4684ea12-7e4c-49b9-89ad-9121be3f13b1.jpg)
![](https://the-grid-user-content.s3-us-west-2.amazonaws.com/84f56039-45c0-47cc-9207-f025b13fbfdd.jpg)
![](https://the-grid-user-content.s3-us-west-2.amazonaws.com/eb535a71-7ebf-4600-8f0f-5c57dcd0855e.jpg)

* Podle tloušťky výhonků (pazochů) vaříme bílý chřest 5 až 8 minut a zelený chřest 2 až 5 minut.
![](https://the-grid-user-content.s3-us-west-2.amazonaws.com/138934be-9b8f-4fa8-9d70-b6c29850bf08.jpg)
![](https://the-grid-user-content.s3-us-west-2.amazonaws.com/73e2924d-f278-44fe-b59b-8eb8d95ee751.jpg)

* Chřest můžeme vařit i narychlo jen vložený do vroucí osolené vody dle časů uvedených v podrobném postupu -- zda je hotov můžeme orientačně zjistit napíchnutím na vidličku -- stejně jako při vaření ostatní zeleniny (květák, brokolice apod...) by měl vařením změknout, v žádném případě by neměl být rozvařený do blátiva!!
![](https://the-grid-user-content.s3-us-west-2.amazonaws.com/496ef823-3135-45de-8a6c-10d0875e7ca3.jpg)
![](https://the-grid-user-content.s3-us-west-2.amazonaws.com/1c67076e-12c2-4efa-8563-955e3a400289.jpg)
![](https://the-grid-user-content.s3-us-west-2.amazonaws.com/b33882af-851b-4ee8-b947-0aacf8e0abd8.jpg)

* Můžeme použít buď obyčejný větší vyšší hrnec nebo speciální hrnec na vaření chřestu nebo těstovin -- je to v podstatě hrnec s vloženým sítem, který usnadní scezení chřestu po uvaření.
![](https://the-grid-user-content.s3-us-west-2.amazonaws.com/2e3c01a5-851f-47c3-91e0-600fddb566d4.jpg)
![](https://the-grid-user-content.s3-us-west-2.amazonaws.com/25b102c3-bf65-4e36-869f-afbcf25432a1.jpg)
![](https://the-grid-user-content.s3-us-west-2.amazonaws.com/6ff5e87d-78ff-4f51-b5f7-875e5ca670b9.jpg)

**_Tip: Vodu, ve které se chřest vařil nevylejeme, ale použijeme tento vývar například při přípravě chřestové polévky nebo rizota s chřestem._**

[0]: http://www.ceskychrest.cz/priprava-chrestu-pred-varenim/